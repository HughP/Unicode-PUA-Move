
<h>“Dhi -wo -yan kpö ‘në ‘ö go ‘sëëdhɛ ya, -a -bɛn zë -mɛ “piʋ̈</h>

‘Sëëdhɛ ya -yö -dho ‘pö- -mɛ -nu =në- -nu “piʋ̈ kpɛnngdhö. -A -gɛn -mü =dhɛ -a -nu ‘gbɛ -dhɛ ‘waa =dhɔtrɔɔ =plöödhɛ “sɔɔ.

Yö =në- -wɔn ‘gü, ‘yö -kɔ ‘ö ‘wo dho wo “dhɛ kë- ‘ka- -bha, ‘yö ‘sëëdhɛ ya ‘ö- -a sɛɛnnë ‘bha pö.

-A -bɛn ‘yaa zë -sü ‘ka -wo kpö “gblʋ̈gblʋ̈ ‘gü.

=Ya ‘go mü, ‘pë nu ‘ö- -nu bhawɔn ‘dhö nu bha kö -wa nu kë, kö kë “klʋ̈ʋ̈klʋ̈ sü yö kë -a -nu gɔ kpɛawo, ‘yö a nu dhiang zë. A wɔn ‘gü, yö së -a -nu bha ‘ka kö wa wo pö. A ‘gü wɔn nu wo mɔɔ a -bha ‘ö ‘wo- dha “iin ‘ö ‘wo -a -nu -bha mɛ ‘bha dha.=Bɛdhɛ nu ‘ö a nu ‘tɔ nu ‘wo ‘sëëdhɛ ya ‘gü, dhioo wo nu ‘ö ‘wo ‘gü, ‘mɛ nu ‘ö waa nu blɛɛsü nu kë, “iin ‘ö waa nu ya =blëë ‘gü, ‘mɛ ‘kö yöö pö a nu bha wo ya, a mɛ ‘yaa ‘dhö. A nu bha kë tiaandhö sü ‘ö bha, ‘yaa za -dɔ ‘gü wɔn ‘ka ‘zü.




﻿
<h>1) ‘Yuöö “glɛɛn ya =nëng mɛ bhɛa”</h>


  =Ya kë =dhɛ ‘yuöö “glɛɛn “iin pë “wɛɛ ‘bha =ya =nëng mɛ ‘bha bhɛa” kö a bho mü kɔ “slë ‘yaa ‘dhö, kö a mɛ ‘yaa “tɛɛ dhɛ yö sië së ‘ka, ‘wɔn ‘ö dhɛ ‘dhö a bha kö ‘ü a kë a mɛ gɔ yö =nɛ:
  
  Blɛɛsü ‘gü, bhö dɔ a mɛ =taama =dhɛ kɔ ‘ö ü “yan ‘dhö -a -bha ‘sëëdhɛ -ta ya- ‘dhö. Ü gbe nu bɔ a gɔ; ü kɔdhɛ da “kʋʋ.
  
A =plɛ naa ’gü, ü kɔdhɛ bha a =nëng a ‘gu ta a bugɔ gɔ “dhuʋ̈ dhɛ waa “sɩga nu =zinngü. Ü kɔ ‘ya ‘dho bɔ a “sɩga ta.

  A yaaga naa ‘gü,a ‘gu bha a bhloo “gbɩɩ ‘ka ‘ko ta ‘gbɛ ‘ka kö “tɛɛ yö ‘go a gɔ “sia =yën -yö da. “Kɛɛ bhöö bhloo “vaandhö ‘ko ta ‘gbɛ ‘ka. ‘Bha a kë “dhʋ̈ “tɛɛ yö dho ‘go a tong ‘gü ‘ö ‘pë ‘ö bhɛa” bha a bho mü. Ü mɔɔ a bha ‘ü a kë a gɔ “dhʋ̈ pinngpinngdhö “ni kö ‘yaa ‘go sië ‘mü.
  
￹￹=Ya kë ‘zü =dhɛ ‘mɛ ‘ö pë ‘ö =nëng a bhɛa” bha faan ya kë a bha =ya ziö- ‘ka ü ta, kö “yan së ‘yaa a gɔɔ ‘zü, a ‘waannu =dhɛ kɔ ‘ö ya a ‘dhö “vaandhö:

A wɔ ö ko ta. Bhö dɔ a ta =dhɛ kɔ ‘ö ya a ‘dhö. Ü kɔ =plɛ bha a wɔ ‘ko –ta, a bugɔ waa “sɩga =zinng ‘gü. =Nëng a ‘gu bha ta “gbɩɩ ‘ka “kɛɛ “vaandhö wɔn ‘ka kö “tɩng yö da. A kë “dhʋ̈ ‘ko ta ‘gbɛ ‘ka “ni kö ‘pë bha ‘yaa ‘go sië ‘mü.
﻿
<h>2 “Yua ‘ö mɛ kë mɛ ga yö ‘ko “dhiʋ̈ dhɛ nu ‘gü (=Gla “kpɛa)</h>

“Yua ‘ö mɛ kë mɛ ga yö ‘ko “dhiʋ̈ dhɛ -nu ‘gü bha, ‘mɛ ‘ö ‘yii a kë së, yö mɔɔ a bha ‘ö mɛ “pɛɛn do ga a bha.

‘Mɛ ‘ö ‘bha ga =dhɛ ü ga yö ‘ko “dhiʋ̈ dhɛ nu wo bhɔ wɛɛndhö, ‘ö “yi nu ‘wo kan nu wo “slʋ̈ʋ̈dhö, ‘bha ‘dho ü de sëë bho ‘zü, a “dhɛ “gbɩɩ ‘ö ‘dhö a ga ‘ö ya:

Mlü “flɩɩ bha, yɛɛn” “piʋ̈ kö bhii ‘dho yi ‘gü, ‘yö ‘ü a “sang ‘në yan yiisiö dan. Pë bhö ‘ka “sang =në ‘ö ‘kwa wɩ a ‘ka. ‘Bha a dan ‘yö ‘ü dɔ “yëë ( kö kwa pö ‘ü “yi sɛa=loo bha). “Yi bha yö ‘to bha “dhʋ̈ kö dhɛ yö =kpaɔ. 

‘Bha bö dhia” “piʋ̈ kö ‘bhii pë ‘bha bhö =kö, ‘yö ‘ü “siʋ̈ ya. “Yi ‘dhɛ ‘ö wɔ mlü “flɩɩ bha ‘ö kë “yi blɛɛsü ‘ka bha, ‘yö ‘ü a bho a bha, ‘ü “yi dee “wɛɛ ‘në ‘bha =loo pë ‘në ‘bha ‘‘gü, ‘ü dɔ “siʋ̈ ta ‘ü mlü ga bha, a =loo ‘gü. ‘Bha ga =dhɛ yöö ya “tɛɛ sü bha bhoo, ‘yö ‘ü bho “siʋ̈ ta, ‘yö “yi =plɛ naa bha ‘ü bho a bha ‘zü, ‘yö ‘ü “yi “wɛɛ ‘bha =loo bha, ‘ü dɔ “siʋ̈ ta. Yaa pö yöö ya “tɛɛ sü bha, ‘yö ‘ü a bho ‘mü, ‘ü “yi ‘dhɛ bha, a bho bha. Kö ya kë “yi yaaga naa ‘ka.

‘Yö ‘ü a dee “wɛɛ ‘bha =loo pë do bha ‘gü ‘ü mlü bha a =loo =bhaa. Yaa pö yöö “tɛɛ, ‘yö ‘ü- bho ‘mü, ‘yö “yi bha ‘ü bho bha, ‘ü a dee ‘bha= loo bha, ‘ü dɔ “siʋ̈ ta. Yöö “tɛɛ, ‘yö ‘ü- bho ‘mü, ‘ü “yi ‘dhɛ bha a bho bha.=Ya kë “dhʋ̈ kö “yi ‘ö ‘ü a ziö mlü ga bha, a bha “dhia “piʋ̈ bha, ü a ziö a bha ‘ko ta yiisiö. A ‘dhɛ ‘ö wɔ a bha ‘ö dhɛ yö =kpaɔ bha, ya da mü kö ya kë “sɔɔdhu. =Ya ‘go mü ‘yö ‘ü mlü ‘ö ya dhëë “kan bha ‘ü bhö, ‘ü =gban bhö. ‘Bha ü bo a bhö sü ‘ka, kö ‘bhaa bhii pë “wɛɛ ‘bha bhö a ziaan ‘gü “dhɛdhɛ yiisiö “piʋ̈. 

A “sunma yö kë =dhɛ kö ‘ü a bhö “dhɛdhɛ “saaga (8) -naa ‘ka dhia” “piʋ̈, kö bhii ü “yan ‘to ‘yënng ya mɛ gɔ =zinng ‘gü “tʋ̈ng ‘ö kë=mingdi ‘ka bha,=në a gɔ kö ‘ü gun naa pë bhö.

(Ü dho a kë “dhʋ̈ dhɛkpaɔyi kɔng =plɛ ö ga “saaga “piʋ̈. ‘Waa wlö dhɛkpaɔyi “wɛɛ ‘bha ta tongtongdhö. ‘Bha kë “dhʋ̈ kö ‘bha “kian zë. Kö bhii a zü dee bho.

A mlü ga “yi “nangglüü nangglüü ‘ö yöö da ü ga yö ‘ko “dhiʋ̈ dhɛ nu ‘gü bha, =në yöö dhii nu ‘ö ‘wo mü, ‘ö ‘wo ü ga ‘gü dhɛ nu bhɔ sië bha, a nu bho ‘mü.

Dhɛkpaɔyi kɔng =plɛ ö ga “saaga bha kö ‘ü nu yö ‘ko “dhiʋ̈ kö ‘bha ü de dha dedewo. Ü dho kë “klʋ̈ʋ̈klʋ̈.

=Bɛdhɛ “gbɩɩ =në ‘ö ‘ü ga naa bhaa ‘gü bha.
﻿
<h>3 Dhebë ‘ö ‘gbiöö ‘ö dho kë kɔ ‘ö bha kö yö ö ‘në ‘kpɔ yi dɔ</h>

Kɔ ‘ö dho, ö ‘në ‘kpɔ “tʋ̈ng dɔ ‘ka yö nɛ:

Dhebë bha, ö kɔ “zu kɔ to =taama sü ‘ö a kë, “iin ‘ö bɔ ‘ka dhebë nu bɔ dhɛ ‘gü bha, ‘ö sü dhɛkpaɔyi to =taama sü bha bha, yö “su yaaga bho “dhiʋ̈, “iin “kan- “dhiʋ̈. =Ya ‘go mü kö yö dhɛkpaɔyi “saɔplɛ (7) zuö a ta.

A “sunman yö kë =dhɛ kö a bha kɔ “zu sü dhɛkpaɔyi to =taama sü yö kë “su ‘ö kë “kwi a “su ‘ka, ‘ö kë zangvie ‘ka bha, a dhɛkpaɔyi kɔngdo (10) ‘ka, kö kwaa dhong =ni: zangvie dhɛkpaɔyi kɔngdo, =wa “su yaaga “kan “dhiʋ̈ kö yö dho bɛ “su ‘dhɛ ‘ö ‘wo dhɛ Ɔkötɔbrë “kwi wo ‘gü bha, a dhɛkpaɔyi kaɔng do –bha. =Ya kë “dhʋ̈, =wa dhɛkpaɔyi “saɔplɛ da a ta, kö ya kë Ɔkötɔbrë dhɛkpaɔyi kɔngdo ö ga “saɔplɛ. Kö “tʋ̈ng ‘ö bha a zü dhɛ bha yö dho ‘në ‘kpɔ ‘ka. Kö dhɛkpaɔyi kɔng do ö ga “saɔdo, ö ga “saɔplɛ, ö ga “saaga waa ö ga “suɩsiö bha, yö dho ‘në ‘kpɔ a do ‘ka.

=Ya kë “dhʋ̈, kö yö së kö ‘mɛ ‘ö a “piʋ̈ ‘ö ö ‘në ‘kpɔ yi dɔ, yö ö “tʋ̈ng kë dhɛkpaɔyi tomaasü ‘ö “su yö a ‘ka bha, a ‘gü.
﻿
<h>4 Köng bhɛ “sɛɛ bha =bɛdhɛ “gɩɩ mü</h>

Dhebë nu ‘ö ‘wo ‘gbiöö ‘ö nu gɛn =ya bhla, a nu bha=bɛdhɛ do =nɛ:

Köng (“Maa “sɛ ‘gü mɛ nu wo woo pë dhɛ kpɛa) bhɛ “sɛɛ ‘ö bha, =bɛdhɛ së dede mü dhebë nu ‘ö ‘wo ‘gbiöö ‘ö nu gɛn =ya bhla, a nu bha ‘ka. ‘Wo dho a kë kɔ ‘ö bha, yö =nɛ: köng bhɛ “sɛɛ ‘ö bha, waa kun =kwɛɛ tiantiandhe bho, “iin ‘zü a ‘dhɛ ‘ö dho =mɔɔ a nu =kwɛɛ tiantiandhe ‘ka, waa ‘sü, ‘yo ‘wo a kpa së ‘ka, a “yi ‘ö bha, ‘yö ‘wo a “vɛdhɛ yan do “iin =plɛ mü.
﻿
<h>5 kwi ‘kun –yua</h>

Kwi ‘kun bha, “yua kpɛnngdhö ‘yaa mü. Yö kë “yua nu =në a nu =keng. Kwi ‘kun bha, yöö dede ‘ö ‘ya dhɛ ‘ö bha, yö mü, a bha da ‘gü da ‘ö wo naa =sië “gbɩɩ ‘ka dedewo ‘në ‘sɛɛnnë nu gɔ bha, a ‘ka.

=Ya kë =dhɛ ‘mɛ ‘ö “yua ‘dhö bha kö “nɛnɛ yö nu ta, ka sɔ bho a mɛ bha “pɛɛpɛdhö. =Ya kë ‘në sɛɛnnë ‘ka, -ka sɔ ‘ö bha bha, a gban bho a bha “pɛɛpɛdhö =dhɛ kɔ ‘ö ‘në ‘dhö wɔ a ‘ka ö ‘kpee ‘ka ya- ‘dhö.

A kë sü ‘ö =dhɛ kɔ bha ‘dhö, ‘yö së. ‘Ka sɔ bho  a bha ‘yö “nɛnɛ “bhʋ̈ ‘dhö =lɔɔ.

‘Yaa së kö ‘ka a kë =dhɛ kɔ ‘dhɛ ‘ö ya ‘dhö.

=Ya kë “dhʋ̈ “nɛnɛ da ‘gü =në ‘ö da “yuamɛ bha gɔ.

=Ya ‘go mü ‘mɛ “ʋʋ ‘mɛ ‘ö “nɛnɛ ‘ö a mɛ bha, yö së kö a mɛ yö “yi mü, yö “dhü bhɛ nu “yi mü.

=Ya kë ‘në sɛɛnnë ‘ka, yö “yi ‘ö =ya “tɛɛ ‘ö =ya =dhiëë bha, a mü. 

Dhɛa” ‘kpɔ: 

Yö “dhʋ̈ tɛan ‘ka =dhɛ ‘në nu ‘wa ‘dho “sukadhu pë nu bhö, =ya kë “dhʋ̈ kö bhië” ‘në nu woo gɔɔn a nu ‘gü ee ?

A yɔɔ: =sua mü. “Sukadhu pë nu bha ‘waa bhië” ‘në da ‘në nu ‘gü. “Sukadhu pë nu bhö sü bha, yö dho a nu gba “sɔn kë =në a ‘ka. A gɛn mü =dhɛ ‘në nu ‘ö ‘wo bha, a nu =miëë ‘gü dhɛ ‘ö a nu “sɔn ‘dhö gban sü ‘ka ‘gü bha, ‘yii kian =kö. A kë “dhʋ̈ sü bha ‘gü, ‘pë ‘ö bha “nɛɛ nɛɛ dhɛ ‘ö ziö sü ‘ka naa ‘gü waa pë “wɔ sü kö wa nu bhö, ‘në nu bha a nu “sɔn nu wo dho see.

=Ya ‘go mü, kö ‘në nu wo nëng kë “sukadhu pë nu bhö sü bha ‘gbɛ, bhöpë kpɛnngdhö bhö sü faan ‘yaa kë a nu ‘gü.

Yö “dhʋ̈ tɛan ‘ka =dhɛ ‘yaa së kö ‘në nu wo tɔyaan bhö, =ya kë “dhʋ̈ kö woo kë =kwan mɛ nu ‘ka ee?

A yɔɔ: ‘Aa bhoo, =sua mü. A dhɛ ya bha ziaanwo kö wa bhö. A gɛn mü =dhɛ tɔyaan bha yö mɛ kwi ‘gü dhɛ bha pë së dede =në ‘ka. A wɔn ‘gü ‘në nu bhawɔn ya bha kö wa bhö.

Yö “dhʋ̈ tɛan ‘ka =dhɛ “dhü bhɛ nu ‘ö ‘wo kë nu wo =dhɛ dhöng (seɩ”) nu, =goyaa nu ‘dhö bha ‘mɛ ‘ö ‘kpin “iin kwi ‘kun ‘dhö bha, a mɛ ‘ya ‘dho a bhö ee?

A yɔɔ: =sua mü. A dhɛ dede ziaan ya bha kö a mɛ yö “dhü bhɛ nu ‘ö ‘wo “dhʋ̈, ‘ö da ‘ka ziaanwo a “wɛɛ ‘bha nu bha bha, kö a mɛ ya bhö kö ya nu “yi nu mü.
﻿
<h>6 ‘Yuöö “glɛɛn =ya =nëng ü bhɛa” (2)</h>

‘Ü pë bhö sië kö ‘yuöö “glɛɛn yö =nëng ü bhɛa”, ‘yuöö ‘ö go ‘tɛɛ dede ‘ö gü bha, ü =wee pa ‘ka kɔngga “iin ‘zü ‘tɛa ‘gü pa ‘ka kɔngga bha, a ma ‘tɛɛ dede bha a “tʋ “dhiʋ̈ pinngpinngdhö. Yö dho ‘to ‘ka “dhʋ̈ ‘ö ‘yuöö “glɛɛn bha ‘ö =lɔɔ, ‘ö go ü bhɛa”, ‘ö kë ü dhasü ‘ka.
﻿
<h>7 Bhangglöö(bandhe), =bɛdhɛ “gbɩɩ mü</h>

Bhangglöö bhɛ ‘ö ya pëkë (tan) bha, yö mɛ gba pëbhee ‘wɛɛ ‘bha nu bhö dhɔ ‘ka.

‘Mɛ nu ‘ö faan ‘yaa a nu bha, “iin ‘ö =wa kë zii , ‘ö wü waa tɔyaan nu bhö sü =ya kë a nu bha “gbɩɩ bha, a dhɛ ya bha kö wo bhangglöö pëkë sü bhö “tʋ̈ng ‘gbɛ dhɛ ‘gü.

‘Mɛ nu ‘ö wü waa tɔyaan nu bha a nu bhö sü ‘ö nu bha “gbɩɩ, waa pö woo a nu bhö, wo mɔɔ a bha ‘ö ‘wo nu bhö bhangglöö pëkë sü ‘ka.

‘Mɛ ‘ö bhië” ‘në =ya gɔɔn a ‘gü, a =bɛdhɛ =nɛ. A mɛ yö bhangglöö pëkë sü ‘sü, (“Maa mɛ nu wa dhɛ bandhe). A ga ‘ö ‘gü bha ya bho ‘gü, ya “zu, ya ‘kpɔ ‘yënng dhɛ. =Ya ga, ‘yö a bi bho. A bi bha yö mɔɔ a bha ‘ö pa, “iin ‘ö a =kaan “bhaa “puu ‘ka, “iin mɔni ‘ka ‘ö bhö. 

Bhië” ‘në =bɛdhɛ “gbɩɩ bha. A mɛ ya ‘gü dan.
﻿
<h>8 ‘Ü “ta ‘sü sië kö kpaa ‘në yö ‘dho ü “yënng</h>

A ‘bha nu =ya kë, ‘ü “ta ‘sü sië, kpaa ‘në ‘bha bha yö nu ‘ö sɔ ü “yënng. Yö bhɔ =dhɛ slëë yö bhɔ.

‘Bha ga =dhɛ =ya sɔ ü “yënng, ‘bha ‘dho ü kɔ ziö ü “yan “dhiʋ̈. Ü slëë ‘gü “vaandhö kö ‘ü ü ta ya ziaan ‘ü ‘dho sië ‘ka bha, a gɔ ‘kii ü “yan “pʋ. ‘Bha a kë “dhʋ, yö dho ‘to mü ‘ö go ü “yënng.
﻿
<h>9 ‘Pë ‘ü bhö ‘ö ü “gblü ziö sië, a “gblü ziö ‘ö bha, a =bɛdhɛ =nɛ</h>

  ‘Bha ‘dho ü de sëë bho “wɛɛwɛ =bɛdhɛ “wɛɛ ‘bha mɔɔ sü ‘ka =dhɔtrɔɔ =plöö.
  
  Dhɛ ga, ü “gblü ‘ö ziö sië, bhö =wee bi ‘në sɛɛnnë ‘sü ü kɔngga “iin “sang ‘në “zɔ “dhiʋ̈, ‘ü da pë ‘në ‘bha ‘gü, ‘ü “yi =loo ta. ‘Bha pë ziö ‘gü =ya kaan “kwëë së ‘ka, ‘yö ‘ü mü. ‘Bha ü bo a mü sü ‘ka, ü “gblü blɛɛsü ‘ö dho ziö a ziaan ta bha, =ya ‘go a ‘gü, kö ü bha “gblü ziö bha =ya yën. “Kö ‘zü ‘ö ‘wo pö bhii “ta =gblɛɛn ‘kpɔ =dhɛ mɛ yö go “Maadhö mɛ yö dho ‘Biya, ü “gblü “wɛɛ ‘bha ‘yii ‘dho ziö ziaan ‘ka ‘ü dho ‘ü =loo ‘ka.
﻿
<h>10 ‘Ö ü “piʋ̈ ‘ü kë ü faan ‘gü kpɛɛwo: “nimlɔɔ blɛɛsü</h>

  ‘Mɛ ‘ö “piʋ̈ ‘ö kë ö faan ‘gü “tʋ̈ng =gban ‘gü,‘ö “piʋ̈ “gʋng ‘ya ‘dho ö kë =plɛplɛ, dhia” “piʋ̈ =gban “pɛpɛ ‘gü, a mɛ ya bö kö ‘yii pë “wɛɛ ‘bha bhö =kö, “yi dede ‘ö ya, a sandhe, “iin ‘zü a zuɛɛbhɛ, “kwi yö ö bha pë dhɛ ‘dhiitrë, a mɛ ya do mü. Ya ö bo a kë “dhʋ̈ sü ‘ka, ‘yö yöö pë bhö, ‘yö gun a bhö naa =tɔn. “Kɛɛ a mɛ yö ö ‘gü dɔ “gbɩɩ ‘ya ‘dho pö ‘ö dhɛkpaɔyi nu da a “yi bha a mü sü =zinng ‘gü. A kë “dhʋ̈ sü bha ‘yaa së.
  
  ‘Wɔn ‘ö bha, ‘mɛ ‘ö ya =bhlëë ‘gü dedewo, kö a mɛ =ya ‘wɔn së kë ö de dhɛ.
﻿
<h>11 ‘Ö ü “piʋ̈ ‘ü kë ü faan ‘gü kpɛɛwo: “nimlɔɔ =plɛɛ naa</h>

  Kɔ do ‘ö kë faan ‘gü sü “nimlɔɔ blɛɛsü bha ‘dhö ‘ka, ‘ö gban “yi ‘dhiitrë do mü sü bha bha, ‘yö a ‘dhɛ ‘ö ya, a bha ‘dhö ‘ka. ‘Bha bö dhia” “piʋ̈ kö ‘bhii pë ‘bha bhö =kö, bhö mɛtii dhöng (seɩ”) bhɛ do bhloo kö ‘ü a “yi =loo “vɛdhɛ do ‘gü, ‘ü “yi =loo ta yö “vɛdhɛ bha pa. A kaan “kwëë së dede ‘ka. A mü. “Kɛɛ a kë “dhʋ̈ yi =gban “pɛpɛ ‘ka. ‘Bha kë “dhʋ̈, ü dho kë ü faan ‘gü “tʋ̈ng =gban ‘gü, “gʋng ‘yii ‘dho ü kë =plɛplɛ.
﻿
<h>12 =Mlɛɛ =ya ö “dhidhi -pɛn ü “yënng</h>

  =Mlɛɛ =ya ö “dhidhi =wɛng ü bha mɛ ‘bha “yënng dhɛ ‘ö “dhɔɔkɔ ‘dhö bha a ‘gü, ü ‘gü dɔ “gbɩɩ kö ‘ü “nɔnɔ, ‘ö kë “kwi a “nɔnɔ ‘ka, ‘ö ‘yaa “nɛɛnɛɛ, ‘ö ‘wo dhɛ “kwi wo ‘gü bɔngdhe ‘wluziö bha, ‘ü a do ‘dhɔ kö ‘ü “yi yö ‘mɛ ‘ö =mlɛɛ ‘dhö ö “dhidhi =pɛn a “yënng bha, a “yan ga =plɛ bha a nu ‘gü. ‘Bha kë “dhʋ̈, yö dho kë “klʋ̈ʋ̈klʋ̈. ‘Wɔn ‘bha bha ‘bha, ‘yii ‘dho a kë tongtongdhö. =Bɛdhɛ “gbɩɩ dede =në ‘ü a -ga sië bha.
﻿
<h>13 “Sɔn kë =bɛdhɛ</h>

  ‘Mɛ ‘ö ü “sɔn ‘dhö ü kë sië, =ya kë =dhɛ ü “sɔng ga ‘ö ü kë sië bha a yɛ ga ‘dhö ‘gü, ‘bha ‘dho ü de sëë bho, =bɛdhɛ ‘ö ya a kë.
  
  Ü “sɔnga bha ‘ö ü kë sië “tʋ̈ng dede ‘ö ‘ka bha, ‘bha ‘dho ‘kɔ =taama kë dhɛ ‘gü, yee” “viëë ‘në ‘bha yö kë ü gɔ. ‘Bha ‘kɔ =taama bha kë, ü ‘gü dɔ “gbɩɩ kö ‘ü ü dega gbo ‘ö bha, ‘ü sɛɛnnë ‘bha ‘sü “dhü ‘në “zɔ “dhiʋ̈ kö ‘ü a ya ‘gü, ‘ü yee” “viëë bha a ya ta. Ü mɔɔ a bha ‘ö ‘ü kë “dhʋ̈ ‘ko ta =plɛ “iin yaaga dhɛkpaɔyi do bha ‘ka. Kö ü gbo ‘ü ya a ‘gü bha, a =fii ‘kö bha yö da ü =miëë bha a “piʋ̈, kö ü “sɔn bha yö dɔ dinngdhö, kö ya kë a bo sü =në a ‘ka bha. ‘yii ‘dho ü kë ‘zü tongtongdhö ‘ö to ‘ka “dhʋ̈ kwɛ ‘gbɛ dede “piʋ̈.
  
  A ‘gü ma ‘ka =dhɛ ü dega gbo mü. A kë ‘“dhʋ̈ sü ‘gü, a yënng ‘ya ‘dho ü kë. Mɛ ‘yaa yënng kë mɛ dha pë gɔ.
﻿
<h>14 Dhiëë =bɛdhɛ</h>

  ‘Mɛ ‘ö dhiëë =ya dɔ ü bha dee ‘gü, bhö bhangglöö (bandhe) bhɛ ‘ö ‘yii pë kë (tan), ‘ö kpo ‘ka bha, a “kplü “kan kö ‘ü a ya ü bha dhiëë bha a ta. Yö dho dɔ “vaandhö. =Ya bo dɔ sü zë a ‘ka, kö a zua wɔn =në ‘ö =ya ‘to.
﻿
<h>15 Bhangglöö dhü “yi</h>

Bhangglöö (bandhe) dhü “yi bha bhië” ‘në =bɛdhɛ “gbɩɩ mü.

A dhü “yi bha, “kaflɩɩ mü ‘ka “sang ‘në “iin ‘zü “sang ‘në ‘sɛɛnnë bha, a do ‘sü kö ‘ü bhangglöö dhü bha, a “yi yan yaaga “iin yiisiö ‘kun a ‘gü. =Ya ‘go mü kö “sang ‘në do bha ‘ü ‘sü kö ‘ü “zɔ “yɔn yan yaaga “iin yiisiö dan a ‘gü =dhɛ kɔ ‘ü bhangglöö bha kë a ‘ka bha ‘dhö. ‘Bha ü bo kö ‘ü a bhangglöö “yi ‘ü dan bha ‘dhö , “zɔ “yɔn ‘ü dan bha ‘dhö, a nu gban =loo “kaflɩɩ “yi “wɔsü dede “vɛdhɛ yan do ‘gü, ‘ü pë ziö a ‘gü kö yö kaan “kwëë së ‘ka, kö ‘ü a mü.

Yö ziö bhië” gɔ =dhɛ mɛ yö më kë.
﻿
<h>16 “Üü dɔn ‘ö ‘në nu kë bha, a =bhɛdhɛ =nɛ:</h>

‘Mɛ ‘ö “üü ‘dhö ü bha ‘në kë sië, a mɛ yö ö “tʋ ‘to së ‘ka kö ya kë =ni:

Yabha suu ‘dhɛ ‘ö ‘wo dhɛ ai “iin lai (a” i, la” yi) bha a mɛ ya “pɛn do “iin “pɛn =plɛ ‘sü. Ya wüü wüü “iin ya =dhiëë. A böö bha, ya ‘sü kö ya =loo “yi “vɛdhɛ yan do ‘ö ya “tɛɛ tiaandhe ‘ka, a =bhaa. A mɛ yö ö kwaa zü “tʋ̈ng kpö ‘në sɛɛnnë ‘ka. “Kwi nu wo woo pë pö minitö kɔng do. =Ya =dhiëë kö “sang ‘në sɛɛnnë bha, a mɛ ya yan =plɛ “iin yaaga =loo bhöpë “iin müpë “nɛɛnɛɛ ‘bha ‘gü, kö ya kaan ‘ka, ya nu ‘në ‘ö “üü ‘dhö a kë sië bha a dhɛ. “Kɛɛ yö kë ‘në ‘ö a kwɛ ‘yii yö =kö do -bha a ‘ka.
﻿
<h>17 ‘Mɛ ‘ö ‘gu =ya ma bha</h>

‘Mɛ ‘ö ‘gu =ya ‘ma bha (‘ö ‘yaa ö gboo sië) ‘ö dho a kë kɔ ‘ö bha yö =nɛ.

A mɛ yö yabha kpö do ‘sü ya kaan kaan. =Ya ö bo ko ya =loo “yi “vɛdhɛ yan do “iin =plɛ ‘ö =ya “sukadhu da a bha a =bhaa, ya dɔ “siʋ̈ʋ̈ kö yö “tɛɛ “tʋ̈ng kpö ‘në sɛɛnnë ‘ka (minitë kɔng do “iin kɔngdo ö ga “sɔɔdhu “piʋ̈). =Ya bo “tɛɛ sü ‘ka, =ya =dhiëë, dhia” “piʋ̈, ‘mɛ bha kö ‘yii pë ‘bha bhö =kö, kö ya “vɛdhɛ yan do mü. Yɛɛn” “piʋ̈ kö yöö ‘dho yi ‘gü, kö ya do mü. 

Kö ya kë “dhʋ̈ sü =bhlëë ya, a ‘gu ta yö dho lɔɔ 

“Iin ‘zü ‘mɛ ‘ö a ‘gu =ya ‘ma bha, a mɛ yö mɛtii seɩ” bhɛ do “iin =plɛ ‘sü ya “yi bho ya =loo “yi ‘ö ‘yaa “wɔwɔsü “iin ‘ö ‘yaa sɛa bha ( ‘kwa pö “dhʋ̈ kö kwa a pö “yi ‘kpɔng kpɔng), a =bhaa. Ya kaan ‘ka së ‘ka. =Ya ö bo kö ya mü. “Kɛɛ ‘ö mü sië kö yö “ta ‘sü sië- ‘ka “lɛɛdhö, kë “dhʋ̈ kö yö da a kwi ‘gü së ‘ka, ya ‘gu lɔɔ.




﻿
<h>18 ‘Mɛ ‘ö =gwan =ya “kan ta</h>

‘Mɛ ‘ö =gwan =ya “kan ta ‘ö dho a kë kɔ ‘ö bha kö yö “kan yö =nɛ.

Blɛɛsü ‘gü, a mɛ yö ya “zɛnngdhö.

A plɛ naa,a mɛ yö ö yun bhloo minitë “sɔɔdhu ‘piʋ̈, “iin yö ‘to ‘ka “dhʋ̈ a =gwan yö ‘gbaannu. =Ya kë ‘zü =dhɛ ‘yaa yan sië, a mɛ yö yeɩ” “viëë kpö ‘në nu kë kö ya nu sɔ ö yun “dhi nu bha a nu ‘gü, kö ya nu “zɔ nu ‘to “yɛɛ. =Ya ö bo a kë “dhʋ̈ sü ‘ka kö yö ö yun nu bhloo ‘zü ‘bha wo minitë “sɔɔdhu ‘ka. =Ya ‘go mü kö ya yeɩ” “viëë nu bha a nu ‘to mü “dhɛdhɛ kpö ‘në ‘bha ‘ka, kö yö gun naa a bho ‘mü “lɛɛdhö ö ‘suaan ‘ka.

(‘Mɛ ‘ö =ya kë =sië =sië ‘ö =gwan ‘dhö kan a ta, yö nëng kë nu wo seɩ” ‘ö kë “kwi a seɩ” ‘ka, ‘ö ‘wo a dhɛ orangziö bha ‘dhö, =tanmatii nu ‘dhö, a nu bhö sü bha, kö yö mɛtii seɩ” nu “yi mü.

‘Ö kë sië “dhʋ̈, =gwan ‘yii ‘dho nu ta.
﻿
<h>19 Dɔn “kpɛa =bɛdhɛ: “nimlɔɔ do</h>

‘Mɛ ‘ö dɔn “kpɛa ‘dhö bha, a mɛ yö “kaflɩɩ mü ‘ka “sang ‘në ‘sü, yö “zɔ “yɔn yan do dan a ‘gü ya =loo pë ‘bha ‘gü. Yö “sang do bha ‘sü yö mɛtii seɩ” “yi “sang ‘në yan do ‘dhö, “kwi a we “gbɩɩ, “sang ‘në yan do ‘dhö yö pë yaaga bha, a nu =gban kaan “kwëë së ‘ka. A mɛ =ya ö bo, “sang ‘në bha ‘yö a yan do mü. “dhɛdhɛ yaaga =ya ziö, ‘yö do ‘bha mü.

“Dhɛdhɛ yaaga =ya ziö, ‘yö a do ‘bha mü. A yaaga ‘bha =ya ziö ‘zü, ‘yö a do “wɛɛ ‘bha mü.

“Kɛɛ =ya kë =dhɛ ‘në ‘ö ‘yɔn bha “iin ‘mɛ ‘ö “yua ‘bha, ‘dhö a bha, ‘ö “yua bha ‘ö dɔn ‘dhö “piʋ̈, kö ‘ka ‘dho we “gbɩɩ ‘kö bha, a da “piʋ, ‘ö a mɛ ya mü. A “bin

=Bɛdhɛ ‘ö ‘ka ga naa bhaasü ‘ka bha, =bɛdhɛ “gbɩɩ mü.




﻿
<h>20 Dɔn “kpɛa =tɔɔ =bɛdhɛ</h>

‘Mɛ ‘ö dɔn “kpɛa ‘dhö bha, a mɛ =ya “yi dɔ “siʋ̈ʋ̈, =ya “tɛɛ dedewo së ‘ka, ‘yö a mɛ ‘dhö a =loo “gbʋnggbʋ ‘gü ‘ö ö gɔ dun a ta kö a mɛ =ya sɔ ‘ma ö gɔ waa “gbʋnggbʋ =gban bha. Yaa kë “dhʋ̈ ‘yö a “dhuu bha ‘ö a gan ö “dhi waa ö yun ‘gü. ‘Yö a kë “dhʋ̈, ‘ko ta ‘gbɛ ‘ka dhɛkpaɔyi bha.

‘Mɛ ‘ö a yun ‘gü =ya ta, a mɛ =ya kë =dhɛ kɔ do ‘ö ‘go sië a ma ‘ka, dɔn “kpɛa bha ‘ka bha ‘dhö.
﻿
<h>21 “Kwi naa ‘gbɛsɛɛ ‘yaa ‘mɛ ‘ö gɔ</h>

Dhɛ ‘ö “kwi naa ‘gbɛsɛɛ ‘ö kë “sɔn zu ‘ka pë ‘ka ‘yaa bha, ‘ü dho a kë kɔ ‘ö bha yö =nɛ. “Dhü ‘ö ‘wo =mɔɔ bha ‘ö ‘wo kë ‘gbɛsɛɛ ‘ka, a sɛɛnnë do “kan kö a zü bha ‘ü “zɔ dɔ kö yö kë ziö “sɔn ‘gü pë ‘ka. A gɔ bha, a “zɔ bhö kö a “sɛɛ yö kë, kö ‘ü a ziö ü “sɔn bha.
﻿
<h>22 Dhɛ ‘ö “kwi naa pë böö ‘ö ‘wo wo “sɔn zu a ‘ka ‘yaa bha</h>

=Ya kë =dhɛ pë böö ‘ö ‘wo ya “sɔn zu ‘ka pë “dhiʋ̈ bha, ‘yaa dhɛ ‘ö bha “iin ‘mɛ ‘ö gɔ, a mɛ yö =wee bi ‘në sɛɛnnë waa ‘seng -bi sɛɛnnë kaan “kwëë ya ya “sɔn zu ‘ka pë ta. “Kɛɛ yö “sɔn zu ‘ka pë bha, a dhɛ ‘ö yöö ziö ö “sɔn bha bha, a =tɔɔ =kö blɛɛsü “yi ‘ka kö pë bi bha, yö ‘ma ‘gü së ‘ka. =Ya ‘go mü kö ya ziö ö “sɔn bha. Yö dho a “sɔn ‘zu së ‘ka dedewo.

‘Mɛ ‘ö ‘seng‘yaa a gɔ, yö mɔɔ a bha ‘ö kë =wee bi doseng ‘ka.
﻿
<h>23 ‘Mɛ ‘ö bhɛa” dhɛ =ya ‘to nɛɛsi</h>

  A mɛ yö “yi ‘në ‘bha dɔ pɛng “dhiʋ̈. =Ya ‘kun kö a mɛ ya bho ‘mü yö =wee ‘në ‘bha da a “piʋ̈ ya mü.
﻿
<h>24 ‘Mɛ ‘ö ‘kpin ‘dhö kë sië</h>

=Ya kë mɛ ‘kpii “iin ‘në ‘kpii ‘ka, a mɛ yö “yi ‘ö =wee ‘në ‘bha ‘dhö a bha, a =loo ö =kwɛɛ kö ya “gan ö yun ‘gü.
﻿
<h>25 ‘Mɛ ‘ö yi ‘yaa da sië a “yan –bha</h>

‘Mɛ ‘ö “dhʋ̈ bha, yɛɛn” “piʋ̈, a mɛ yö ö ‘zu “yi ‘wɔɔ wɔɔ ‘ka. ‘Kwa pö “dhʋ̈ kö kwa pö “yi ‘ö ‘yaa “wɔsü “iin ‘ö ‘yaa sɛa. =Ya ‘go mü, a mɛ yö “nɔnɔ “wɔwɔsü “vɛdhɛ yan do mü kö yö gun‘waannu naa. =Ya ‘go ‘bha wo ‘mü, ‘ö sü ‘yënng ya mɛ gɔ =zinng ‘gü “tʋ̈ng bha ‘ö dho ‘ö yö a ‘ka yɛɛn” “piʋ̈ bha, a mɛ ‘ya ‘dho “kaflɩɩ “iin ‘pë ‘ö ‘wo ‘te kë bha, a ‘bha mü tongtongdhö.
﻿
<h>26 Dhioo nu ‘ö ‘ö ‘wo –së kwa –bha ‘ka</h>

Blɛɛsü ‘gü:

‘wëëga ‘në ‘bha =ya kë ‘mɛ ‘ö a gɔ, ‘ö mɛ “piʋ̈ =dhɛ ‘ö ö bha ‘në ta ‘kun kö yö kë ö faan ‘gü së ‘ka “tʋ̈ng =gban ‘gü, a mɛ ‘ya ‘dho we “nɛɛnɛɛ ‘dhɔ ö bha ‘në bha dhɛ. 

A=plɛ naa: 

a mɛ yö tɔyaan nu, “gwɛɛ nu, “nɔnɔ sɛa “iin =kplü ‘kun sü, “iin “dhü bhɛ nu ‘ö ‘wo kë nu wo dhöng (seɩ”), =tanmatii nu, ze nu, “kpako nu, bhangglöö (bandhe) nu, =vokaa nu, “manggloo nu, glɔɔ “nɛɛnɛɛ nu ‘ö da a ‘ka a “wɛɛ ‘bha nu bha bha, a mɛ ya ‘dhɔ ö bha ‘në dhɛ “tʋ̈ng ‘gbɛ dhɛ ‘gü.

A yaaga naa: 

dhebë ‘ö ‘në dee ‘ö gɔ “yɔn bha, ‘pë nu ‘ö ‘kwa go a nu ‘tɔ ma bha, a dhebë ‘ö “dhʋ̈ bha, ya nu bhö “tʋ̈ng ‘gbɛ dhɛ ‘gü, kë “dhʋ̈ kö yö da a ‘yɔn ‘gü së ‘ka, kö yö kaan a “yɔn “yi ‘ka, kö ‘në yaa mü,yö kë ö faan ‘gü së dede ‘ka.

A yiisiö naa: 

baa ‘ö kë bhö baa ‘ka bha, a “dhɛ bha, kwa nëng kë a bhö sü bha. Bhöpë së dede mü. Yö mɛ da mɛ faan ‘gü. Kwa mɔɔ a bha ‘ö ‘kwa a =flügüdhe kë ‘pö.=Ya ‘go mü, “wɩsɩ “dhɛ nu, ze “dhɛ nu, kplɔɔ” “dhɛ nu waa “kwi a ze “dhɛ nu ‘wo bha, kwa mɔɔ a nu bha ‘ö ‘kwa a nu “kpɛa kpɔ ‘ö ‘kwa nu bi bho ‘dodo ‘ka, ‘ö ‘kwa nu =kaan –dee ‘në nu bha “bhaa “yi ‘ka. Yö ‘në nu da faan ‘gü.
﻿
<h>27 “Sɛɛ slëë</h>

A dhɛ ya bha kö ‘kwa “sɛɛ slëë da =sië =sië kwaa bhöpë nu ‘gü, ‘kwa nu bhö ‘ka,. A kë ‘ö ‘kwa dho wo “dhʋ̈ bha, a gɛn mü =dhɛ =ya kë “dhʋ,̈ yö dho kwa gba pë bhö dhɔ nu ‘ka, ‘ö ‘nii da kwa ‘gü.

‘Mɛ ‘ö a “piʋ̈ ‘zü ‘ö kë “tan bho mɛ ‘ka, a mɛ yö mɔɔ a bha ‘ö “sɛɛ slëë bha a bhö “zɔ “yɔn ‘ka “iin “sukadhu ‘ka. ‘Mɛ ‘ö yaa kë “dhʋ̈ ‘ko ta ‘gbɛ =sië =sië, a mɛ wo yö dho dhi =dhɛ maa ‘në ‘bha ‘ö “tan bho naa dhɛkpaɔ “dhiʋ̈ ‘ö a wo ‘dhö së bha, a ‘dhö.
﻿
<h>28 Bhöpë ‘bha ‘ö ‘wo dhɛ “kwi wo ‘gü karɔtö, a kë yë</h>

Blɛɛsü ‘gü,

karɔtë bha, dhebë ‘ö ‘gbiöö kö ya =dhiëë, ya “yi bho, kö “tʋ̈ng ‘ö ‘ka ‘gbiöö bha yö nëng kë a “yi mü sü bha, a ‘në ‘kpɔ sü ‘yaa =gbɔɔn, ‘yaa kë “gbɩɩ.

A =plɛ naa,

‘në ‘ö a “gblü ‘dhö ziö sië yaa “yi mü, a bha “gblü ziö yö yën.

A yaaga naa,

‘mɛ ‘ö a ga yö ‘ko “dhiʋ̈ dhɛ nu =wa ‘to nɛɛsü, =ya nëng kë a “yi mü sü b̄ha, yö kë “klʋ̈ʋ̈klʋ̈.

A yiisiö naa,

‘mɛ ‘ö nëng kë a “yi mü sü bha, ‘yaa kë zii “vaandhö. A gɛn mü =dhɛ pë ‘bha -nu -wo kwa =yɔɔn ‘gü, ‘ö ‘wo “slë =mɔɔ- -bha kö -wo kwa kë zii; kɔrɔtë “yi bha -yö -ziö -a nu gɔ zë -sü -gɔ.
﻿
<h>29 Më ‘ö ‘kwa dho a bhö kö kë “klʋ̈ʋ̈klʋ̈sü yö kë kwa gɔ.</h> “Yua nu ‘ö bhöpë nu ‘ö ‘waa tiaandhe ‘wo nu mɛ dhɛ

‘Mɛ ‘ö “dhʋ̈ dodo ‘ka, a bhawɔn ya bha kö yö pëbhee së bhö, kö yö ba tiaandhe ‘ka, yö kë ö faan ‘gü, yö yë kë dedewo ö kë kɔ ta “klʋ̈ʋ̈klʋ̈ dhɛ ‘gü kpɛawo.

“Yua ‘gbɛ dhɛ wo mü =dɛɛ ‘ö a nu gɛn ‘dhö gban bhöpë nu bha =mɔɔ ‘ö ‘yaa bho mɛ ta ‘kɔdhi ‘gü bha, a nu bha.

‘Mɛ nu ‘ö faan ‘yaa a nu bha “iin ‘ö ’waa wo de =slɔɔ dhɛ yö “yua gɔ bha, a gɛn mü =dhɛ ‘waa pëbhee tiaandhe ‘ö a dhɛ ‘dhö bha wa bhö, a nu bhö; “iin pëbhee ‘yaa =mɔɔ a nu ta. ‘Mɛ nu ‘ö ‘wo “dhʋ̈ bha, bhöpë saan ya nu bha. A wɔn ‘gü “yua nu ‘ö ‘wo ‘mɛ nu ‘ö ‘wo “dhʋ̈ bha a nu “dhiʋ̈ =slɔɔ wo ‘gbɛ. 

=Ya kë ‘në ‘sɛɛnnë nu ‘ka, “yua nu ‘ö nu kë bhöpë saan kë sü “gblʋʋ “piʋ̈, wo =nɛ: 

* =Ya kë “dhʋ̈ ‘waa “gla, ‘waa ba wo ba kɔ ta. ‘Waa faan ‘sü.

* Wo to “sia, “iin gleng tiaandhe ‘yaa kë a nu bha. 

* A nu ‘gu yö dɔ a nu “dhiʋ̈ ‘ö nu dɔɔ nu (gbe nu waa nu gɛn nu) ‘wo kë “kangkang nu ‘ka.

* A ‘në nu ‘ö ‘wo “dhʋ̈ bha, wo kë “wɔɔn wɔɔ “iin a nu “dhiʋ̈ yö kë “nuaa nuaa ‘ka.

* A nu gɛn nu, a nu wë nu waa nu kɔ nu wo kë nu wo bhlasü ‘ka. A ‘bha nu =ya kë bhiëë “iin pë ‘bha yö wo nu wo a nu kwi bha.

* ‘Në nu ‘ö ‘wo “dhʋ̈ bha, “gblü ziö yö gwëë a nu bha. Mɛtii =bɛdhɛ waa “kwi =bɛdhɛ nu bha, wa nu gba ‘ka, “kɛɛ ‘yaa yan. A “gblü ziö ‘yaa yën 

* A ‘bha nu =ya kë, “yua ‘bha nu yaan yö kë a nu ‘gü, ‘ö a kë “dhʋ̈ sü bha ‘gü, ‘ö dhiëë nu ‘wo dɔ a nu bha “vaandhö “vaandhö, “iin ‘ö nu “tʋdhɛ nu ‘wo bhla nu wo =sië. A ‘bha nu ‘ka ‘zü, a nu “bhluu nu bha bhiëë yö ya a nu bha.

* ‘Në nu ‘ö bhöpë saan ‘ö kë a nu bha ‘kɔdhi ‘gü “dhʋ̈ bha, a mɛ ‘bha nu gɔ “dhɛ yö kë “waan waan “iin wun ‘gbɛ ‘yaa kë a nu =gwinng.

*A nu “yan ‘gü yö kë “luu luu. 

=Ya ‘go ‘në nu bha nu ‘gü, mɛ “gblʋ̈gblʋ̈ ‘dhɛ nu ‘ö ‘wo to, ‘ö woo =de ‘pö bhöpë saan ‘ö nu bha bha, ‘pë ‘ö nu “dhiʋ̈ =slɔɔ a ‘gbɛ dhɛ ‘gü yö =nɛ:

* Mɛ ‘bha nu bha, faan ‘yaa kë a nu bha. =Ya ‘go mü a nu sëë =në ‘ö bho ‘gbɛ.

* Pë bhö sü faan ‘yaa kë anu gɔ.

* Bhiëë ‘yaa “kan a nu “dhi “gʋ̈ng “piʋ̈ dhɛ nu ‘gü.

* A nu gɛn nu wo kë bhla sü nu ‘ka “iin ‘zü ‘gbinki gbinki ‘ka.

“Yua ‘bha nu wo mü a nu gɛn yö mɔɔ bha ‘ö gban ‘wɔn “wɛɛ ‘bha nu bha, “kɛɛ a gbɛ dhɛ ‘gü, yö sü pebhee yaa bhö sü nu bha.

A “yua nu ‘ö ‘wo “dhʋ̈ bha, wo mü:

mɛ zuë” ta ma sü nu, mɛ “tʋ ‘gü vi sü nu, =gbaɔdhɛ bha ‘në nu ‘sü sü nu, gɔ ‘gü ‘wü nu, =gwan bha kan mɛ ta sü nu, mɛ kwi bha “kpɛa ‘kpɔ sü nu, “yua bha ya mɛ “bhluu bha sü nu waa mɛ zuë” kë nɛɛsü sü ‘ö ‘wɔn nu ‘gü, a nu ‘ka.

Kwaa ‘wɔn dɔ ‘ka =dhɛ pebhee tiaandhe bhö sü bha, yö mɛ dhü takɔɔ “yua nu gɔ. Bhöpë së nu bha, wa kë ‘ö mɛ kwi ‘ö dɔ “yua gɔ gɔn yan ‘gü.

•  Yö së kö ‘kwa a dɔ ‘ka =dhɛ bhöpë ‘ö ‘yaa tiaandhe, a bhö sü bha, yö mɛ gba “yua ‘gbɛ ‘ö ‘kwa ‘go sië nu ‘tɔ ma- bha, a nu ‘ka. =Ya ‘go mü “yua ‘dhɛ “ʋʋ ‘dhɛ ‘ö nu ‘mɛ ‘ö pebhee saan ‘dhö bha, a mɛ gɔ, a mɛ ‘yaa =mɔɔ bha kö yö dɔ a “yua bha gɔ gɔn yan ‘gü. A gɛn mü =dhɛ kö faan ‘yaa a mɛ bha.
• 


• ‘Në nu ‘ö ‘waa pë tiaandhe bhö bha, kö “glüziö yö nu a gɔ, yö kë “gbɩɩ. A ‘gbɛ dhɛ =ya kë, a nu gɔ yö to a ‘gü.
• 
• =Kpiëë kaa ‘gü, ‘yaa së ‘në nu ‘ö pëbhee saan ‘ö nu bha ‘kɔdhi ‘gü, a nu bha ‘ka. A gɛn mü =dhɛ yö mɔɔ a bha ‘ö nu zë.
• 
• ‘Në nu ‘ö ‘wo “dhʋ̈ bha, foodɔn ‘yaa “kan a nu kpö ‘gü. =Ya ‘go mü yaa pö yöö a nu kë, ya nu kë dedewo.
• 
‘Mɛ nu ‘ö bhöpë saan ‘ö nu bha bha, “yua “wɛɛwɛ dë ‘ö kë ‘kpin ‘ka ya, yaa nu kë, yö gwëë a nu bha ‘ö kë “gbɩɩ. 

Pëbhee tiaandhe bhö sü bha, yö “yuamɛ ta kun ‘ö kë “klʋ̈ʋ̈klʋ̈ “vaandhö.

Pëbhee tiaandhe yö “yua bhɔ mɛ ‘kataa =gblɛɛn, ‘ö go ‘mü ‘ö kë ‘ö “yuamɛ bha ‘ö kë “klʋ̈ʋ̈klʋ̈ “vaandhö. Yö =në a wɔn ‘gü, ‘yö “yua ‘dhö ‘mɛ ‘ö kë sië, a dhɛ ‘dhö a bha kö a mɛ yö pë tiaandhe bhö.

Bhöpë nu ‘ö kwa dhü bhawɔn ‘dhö nu bha kö ‘kwa nu a dhɛ 

Bhöpë nu ‘ö̈ kwa bhawɔn ‘dhö nu bha kö ‘kwa a –nu bhö kö ‘kwa ‘to kwa faan ‘gü së ‘ka “tʋ̈ng =gban ‘gü bha, a nu gɔɔ yö yiisiö. A dhɛ ya bha kö ‘pë ‘ö ‘kwa dho a bhö yi =gban ‘ka bha, ‘kwa a nu ‘sɛɛnnë ‘sɛɛnnë ‘sü a gɔɔ yiisiö bha a nu ‘gü dɔɔndhö ‘kwa a nu da ‘ko “piʋ̈ kwaa pëbhee ‘ö dhɛkpaɔyi bha, a ‘gü.

Bhöpë gɔɔ yiisiö ‘ö ‘wo “dhʋ̈ bha a,

kpö gɔɔ blɛɛsü mü:

1) bhöpë nu ‘ö ‘wo kwa =nëng, kwa tëng, kwa zuë” ga waa kwa dhɛ “wɛɛ ‘bha nu ‘ö ‘wo kwa ‘gü a nu gɔ yö ‘kwëë së ‘ka, wo mü. Bhöpë nu ‘ö ‘wo “dhʋ̈ bha wo =në ‘ö mɛ yaa nu bhö ‘yö mɛ yö =kpɛa mɛ kpɛa kɔ ta së dede ‘ka. ‘Mɛ ‘ö “piʋ̈ ‘ö kë ö kwi ‘gü, ‘ö kë ö faan ‘gü a dhɛ ya bha kö dhɛkpaɔyi =gban ‘ka yö bhöpë nu ‘ö ‘wo “dhʋ̈ bha, a nu bhö tiaandhe ‘ka ya zo ‘kun. “Kɛɛ yö kë a ‘dhɛ nu ‘ö ‘wo tun së, ‘ö ‘wii see kö a nu ‘ka.

Wo mü: 

1) tɔyaan, wü, tɔ, ‘yuöö “kpɛa, “nɔnɔ, “nɔnɔ =kplü ‘kun sü, =kɛnng, “tʋʋ dhɛ ‘gü -pë nu ‘ka.

2) A ‘dhɛ ‘ö ‘wo dɔ a dhɛ nu bha a nu “piʋ̈ wo mü:

ze “kpɛa, “gwɛɛ, ze suu ‘ö ‘wo dhɛ ‘sozia, , kplɔɔ”, karɔtö, 

3) ‘Yö a ‘dhɛ nu ‘ö nu ga doseng në ‘ö bhöpë ‘ka =dhɛ mlü ‘ö ‘wo a zɔn wöng ‘ka a ‘dhö, “klëën nu ‘dhö, ‘wo dɔ mü. 

Bhöpë “pɛpɛ ‘ö ‘kwa ‘go sië a nu ‘tɔ ma bha, yö së kö ‘kwa a nu kaan “kwëë kwaa pëbhee ‘gü. ‘kwa a nu bhö. Kwa mɔɔ a bha ‘ö ‘kwa:1, 2, 3 nu bha, a nu ‘bha ‘në ‘bha =kaan “kwëë kwaa pëbhee nu ‘gü. Kwaa kë “dhʋ̈ yi =gban ‘ka. 

A kpö gɔɔ =plɛ naa: bhöpë nu ‘ö ‘wo “siʋ̈ ya mɛ kwi ‘gü, ‘ö ‘wo ‘nii da mɛ ‘gü

Bhöpë nu ‘ö ‘wo “dhʋ̈ bha, wo =dhɛ “wɔ ‘ö ya “siʋ̈ bha, a ‘dhö. ‘Mɛ ‘ö yë kë “gbɩɩ dedewo, a bhawɔn ya bha kö ya nu bhö. Wo mü pë “nɛɛ nɛɛ nu waa a ‘dhɛ nu ‘ö ‘wo kë =dhɛ baa nu ‘dhö a nu ‘ka. “Kɛɛ ‘yaa së kö mɛ yö mɛ gɔ gban woo doseng zë a nu bhö sü nu ‘gü. Ya kë “dhʋ̈ faan yö go mɛ bha. “Sukadhu pë nu bha wo mü: “sukadhu dede ya a ‘dhö, “zɔyɔn ‘dhö, glɔɔ “nɛɛ nɛɛ ‘dhö, a nu ‘ka. 

=Ya ‘go mü, ‘pë nu ‘ö ‘wo kë =dhee kë pë nu ‘ka woo =de ‘pö kwa bhawɔn ya nu bha.

Wo në ‘ö ‘wo kë =dhee ya pë nu waa bhɛ ya pë nu ‘ka. Wo mü: köng, mlü, “klëën, “wɩsɩ, “kuu, baa, “plëë, =piaa glɔɔ, waa ‘dhɛ nu ‘ö ‘wo bhɔ “wɩsɩ bha ‘ö “kwi ‘dhö dhɛ ‘pɔmö dö ‘tɛɛ, gën, doo, =kɔnng kɔnngblë nu ‘ö da a ‘ka a “wɛɛ ‘bha nu  bha, a nu ‘ka. 

A kpö gɔɔ yaaga naa mü:

“Yɔn pë nu ‘ö ‘wo kë: wü “yɔn nu, “yɔn ‘ö wo da “tʋʋ bha nu, “tukpɛ “yɔn nu, “kwi a ‘pë ‘ö ‘wo da ‘bluu ‘gü ‘ö ‘wo dhɛ ‘bëë, a nu, bhöpë nu ‘ö wo kë “gwɛɛ nu, “dhʋngbhɛɛ nu, ze ‘ö ‘wo dhɛ ‘sozia nu, “kpako nu , =vokaa nu waa “nɔnɔ nu ‘dhö, a nu ‘ka. 

A ‘dhɛ ‘ö ‘kwa ‘go sië a nu ma bha, kwa kwi bhawɔn ya ‘sɛɛnnë ‘sɛɛnnë bha. “Kɛɛ kwaa ‘gü ma së ‘ka =dhɛ, “yɔn pë bhö sü ‘ö ‘wo ziö naa ‘gü bha ‘yaa së.

A kpö gɔɔ yiisiö naa mü

Bhöpë nu ‘ö ‘wo kë kwa dhü takɔɔ pë nu ‘ka “yua gɔ a nu ‘ka. Wo =në ‘ö ‘wo pëbhö sü dhɔ da mɛ bha, ‘ö ‘wo faan da mɛ ‘gü, ‘ö ‘wo mɛ =yɔɔn kë ‘gbɛ .Bhöpë nu ‘ö ‘wo “dhʋ̈ bha wo =në ‘ö ‘wo a kë “dhʋ̈ ‘yö kwa dhü ‘gü dhɛ ‘ö kë tiaandhe, ‘ö kwa =yɔɔn ‘ö “ta sü së dede ‘ka kwa ‘gü. ‘Kwaa nu bhö sië “tʋ̈ng ‘ö a nu ‘gü, “yua yö kwa kë. Woo do bha =në ‘ö ‘wo =yɔɔn da kwa ‘gü. Wo =në ‘ö ‘wo kë “dhʋ̈ ‘yö kwa ga nu, kwa “sɔn nu wo to “slʋ̈ʋ̈slʋ̈ dhɛ ‘gü. 

Wo mü: wü “bhluu nu, tɔyaan nu, ‘yuöö nu, “nɔnɔ sɛa “iin =kplü ‘kun sü nu, ‘pë nu ‘ö ‘wo go “tʋʋ dhɛ ‘gü ( “iin ziaadɛnng ‘gü) nu, “dhü bhɛ nu, “yɔn “puu ‘dhö, a nu ‘ka. Bhöpë nu ‘ö ‘kwa a nu ga bhö =dhɛ mlü ‘dhö, a nu ‘ka.

Mɛ ‘gbɛdhɛ wo pë bhö, “kɛɛ ‘waa a bhö =dhɛ kɔ ‘ö dhɛ ‘dhö bha =dhɛ wa bhö a ‘ka, a ‘dhö. Bhöpë kpökpö gɔɔ yiisiö ‘ö ‘kwa a nu ‘tɔ ma bha, mɛ ‘bha nu zë wo wo gɔ gban a gɔɔ doseng në bhö sü ‘gü. Mlüga ‘dhö, baa ‘dhö, =piaa glɔɔ waa köng (“kpɛa) =në a nu bhö sü ‘gü ‘ö ‘wo dho ‘ka. A kë “dhʋ̈ sü bha ‘yaa së. ‘Ka a kë “dhʋ̈, kö ‘kaa pë bhö tiaandhe ‘ka. bhöpë nu ‘ö ‘wo go a kpö gɔɔ “wɛɛ ‘bha nu ‘gü =dhɛ: tɔyaan ‘dhö, wü ‘dhö, ‘yuöö ‘dhö, ze ‘dhö, “gwɛɛ ‘dhö, “tʋʋ “dhɛ nu, “dhü bhɛ nu waa “wɛɛ ‘bha nu ‘dhö, kwaa nu bhö ‘pö nu wo. A kë “dhʋ̈ sü bha =në pë tiaandhe bhö sü ‘ka. =Ya kë “dhʋ̈ ‘yö mɛ dho ‘to “klʋ̈ʋ̈klʋ̈ dhɛ ‘gü.
﻿
<h>30 “Yan kë yua (Apolo)<h>

Apolo ‘ö ‘mɛ ‘ö kë sië a “dhɛ =nɛ. A mɛ yö baa “dhɛ kpa, a “yi bha, a mɛ ya yö ö “yënng

Yö ziö apolo gɔ =dhɛ mɛ yö më kë.
﻿
<h>31 ‘Mɛ ‘ö bha gɔɔn- -dhɛ ‘yaa –tiaandhe</h>

“Dhü ‘në ‘bha yö dhö, mɛ ‘gbɛ dhɛ wa kë döng “dhü ‘ka. Yö “ziɔɔn ziɔɔn ‘ka =ni. “Gwɛɛtaa mɛ nu wa dhɛ =ziɔnng. A “dhɛ bha, ‘mɛ ‘ö faan ‘yaa a bha gɔɔndhɛ bha, a mɛ ya “dhɛ bho kö ya da “yɔɔ “piʋ̈, yö slëë ‘në ‘bha kë bha, kö ya =gban da ‘kwëë ya nu zɔn. =Ya ö bo zɔn sü ‘ka, ya da we “puu ‘në sɛɛnnë “piʋ̈ ya mü. =Bɛdhɛ së dede mü.
﻿
<h>32 “Yi -bha -go mɛ kwi ‘gü -sü</h>

‘Në ‘gbɛ -dhɛ -wo mü ‘ö “gblü ziö -ya yö -a –nu -bha ‘ö - -nu -gɔ ‘ö to- ‘gü. -A -gɛn -mü =dhɛ “yi =ya ‘go -a -nu kwi ‘gü. “Yi -bha -go mɛ ‘gü -sü bha, -a ‘gbɛ -dhɛ -yö -sü “gblü ziö “gbɩgbɩ -nu në- -a -nu -bha. -Ziaanwo kö -pë -yö -da –a ‘gü, kö -a -ta -kpɛɛ =ya dɔ do. “Yi yö -mɔɔ -a -bha ‘ö go mɛ “gblʋ̈gblʋ̈ -nu kwa kwi ‘gü, “kɛɛ ‘në -nu =në -a -nu -bha ‘dhö “gbɩɩ-. “Yua bha, -ya -nu -zë “vaandhö “vaandhö. =Ya kë “dhʋ̈, kö -yö -së kö ‘mɛ ‘ö “yi ‘ö ‘go sië -a kwi ‘gü, ‘kwa -a -kɔ dɔ. Kwa -dho -a -kɔ dɔ- ‘mü =dhɛ ?

-A -kɔ dɔ -kɔ =nɛ:

* a –mɛ weɩ” ‘yaa kë ‘gbɛ “iin ‘yaa kë -ziaanwo, “iin –yö -kë dhuɛngsü.

* -a –mɛ “kidhʋng –yö -lɔɔ

￹- a “dhi –yö “kpɛɛ -kpɔ

* -a “yan -nu -wo -dho ‘gü, ‘ö -a “yan “yi ‘yaa kë.

* =ya kë -dee ‘në ‘ka, =gwinngdhö -ya -kë.

* -a -mɛ zuë” -ta -yö -ma “vaandhö “vaandhö.

* -a -gɛn waa- -kɔ -nu -wo -kë -sɛa.

* -kwaa -mɛ ‘gu -ta kwi “gan =ni: =Ya kë =dhɛ ‘yaa ‘dho sië ö “gblʋʋ ‘gü “vaandhö -së ‘ka, kö “yi ‘yaa ‘në bha- ‘gü.

‘Mɛ ‘ö “yi ‘ö ‘go sië- ‘gü, -a =bɛdhɛ =nɛ:

-A -mɛ -yö “yi mü ‘gbɛ. -Yö “dhü bhɛ -nu “yi mü. -Yö “tʋʋ “yi “lʋ̈nglʋ̈ng -nu pa. 

‘Pë ‘ö ya -kaa kë kö ‘ka- nu -a -dhɛ: -ka “yi -sanngdhe (-zuɛɛbhɛ) “iin ‘zü ‘dhiitrë do kë “wɔsü. =Ya =dhiëë kö ‘ka “sang “gblʋ̈gblʋ̈ bha, -a-yan =plɛ dan “sukadhu -bi “iin “zɔyɔn, “iin ‘zü “sukadhu kpö “sɔɔdo “iin ‘zü ‘bhawo “sang ‘sɛɛnnë bha, -a -yan “sɔɔdo dan “sukadhu ‘ka. ‘Ka ‘go mü kö ‘ka “sang sɛɛnnë bha, -a -yan do ‘ö- -ta ‘ö “kan -sü ‘ka =wee bi “piëën -piëën ‘ka -a ‘dhö, ‘seng- “yi “Sang ‘në ‘sɛɛnnë -yan do ‘dhö ( “ni kö “yua -mɛ bha ‘yaa -pe sië). Pë “pɛpɛ bha -kaa -nu kaan- “kwëë. =Ya kë ‘në sɛɛnnë “iin -deenë ‘ka, kaa nu- -dhɛ “sang ‘ka. -Kaa nu- -dhɛ -dedewo =sɔbhɛɛ ‘ka. =Ya kë =dhɛ ‘në bha -a “gblü ‘dhö ziö sië, kë “dhʋ̈ ‘ö ‘ka “yi nu -a -dhɛ ‘ö- mü. -Kaa- -bha “yi kë “bhaa “yi “ö ‘wo- kun “bhaa -ta –a ‘ka.

-Kaa nu -a -dhɛ ‘yënng- -kɔ dan “sɔɔdhu “sɔɔdhu ‘ka (minitë “sɔɔdhu “sɔɔdhu ‘ka), -yö ‘to-‘ka “dhʋ̈ -yö -ya ö weɩ” bho –sü -bha -së ‘ka.

=Ya kë mɛ ‘kpii- ‘ka, -yaa pö yöö “yi mü, -yö “yi ‘dhiitrë =plɛ “iin ö -ziö -ta -a mü -dhɛkpaɔyi -bha. 

=Ya kë ‘në sɛɛnnë ‘ka, ‘yii -a mü ‘gbɛ, -yö kë “yi ‘dhiitrë do -dhɛkpaɔyi -bha.

=Ya kë =tɔn =dhɛ ‘wɔn “pɛpɛ bha ‘ka -nu kë kö ‘yaan -yan sië, -ka ‘dho =dhɔtrɔɔ =plöö.
﻿
<h>33 “Gblü ziö</h>

Ka “gblü ‘dhö ziö sië:

• -ka -bhöpë ‘ö “Kwi ‘dhö- -dhɛ karɔtë bha, -a -kpa “wɛɛwɛ -së ‘ka. =Ya ma, -a “yi ‘dhö oo, -a karɔtë bha ‘dhö oo, -ka =wee ‘në ‘bha kë- -bha kö ‘ka -a “yi bha mü, ‘ka- karɔtë -bhö.
• 
• -Ka gwɛ bhɛ ‘ö go ö -dhü ‘gü -dee ‘gü bha, -a ‘sü. -Kaa “kɛɛ bho- -	bha, kö ‘ka- -da “yi ‘ö “sukadhu ‘dhö- -bha, -a =bhaa. =Ya ‘ma- -bha =së ‘ka, kö ‘ka- mü.
• 
• -Ka glɔɔ -pëkë -sü (tan -sü) -bhö.
﻿
<h>34 “Zɔn “yɔn bha =bɛdhɛ -mü</h>

Miëë -ya kë ü -bha, ‘ö ‘yaa ga sië, “Zɔn “yɔn –ya –a ‘gü.
